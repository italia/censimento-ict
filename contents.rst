=======================================
Censimento del Patrimonio ICT della PA
=======================================

**v19.07.10**


Istruzioni per il censimento
============================

Il Censimento del Patrimonio ICT della PA si propone di rilevare i dati 
necessari per delineare il quadro informativo/statistico sulle
principali installazioni informatiche a livello nazionale, regionale e locale,
raccogliendo informazioni circa l’insieme delle principali
componenti hardware e software in uso dalle amministrazioni pubbliche.


La partecipazione al Censimento consente alle singole amministrazioni di
valorizzare il proprio patrimonio digitale e conoscere la classificazione 
del Data center in uso al fine di poter realizzare correttamente le azioni 
richieste dal `Piano Triennale per l’Informatica nella Pubblica Amministrazione 2019-2021 <https://docs.italia.it/italia/piano-triennale-ict/pianotriennale-ict-doc/it/2019-2021/>`_.


Come previsto dalla nuova `Circolare AGID n. 1/2019 <https://trasparenza.agid.gov.it/moduli/downloadFile.php?file=oggetto_allegati/191671055570O__O01-+AGID+CIRC+n.+01+-+14+giu+2019.pdf>`_ 
pubblicata in Gazzetta Ufficiale (`GU Serie Generale n. 152 del 01 07 2019 <https://www.gazzettaufficiale.it/atto/serie_generale/caricaDettaglioAtto/originario?atto.dataPubblicazioneGazzetta=2019-07-01&atto.codiceRedazionale=19A04222&elenco30giorni=true>`_) 
e con riferimento ai requisiti riportati nella tabella dell’Allegato A 
della stessa Circolare, ogni singola infrastruttura quindi potrà essere 
classificata in una delle seguenti categorie:


-  *Infrastrutture candidabili all’utilizzo da parte di un PSN*, se soddisfa tutti i requisiti riportati nella colonna Candidabilità all’uso da PSN;
-  *Gruppo A*, se non soddisfa tutti i requisiti riportati nella colonna Candidabilità all’uso da PSN ma soddisfa tutti i requisiti riportati nella colonna Gruppo A;
-  *Gruppo B*, se non soddisfa i requisiti di cui alle categorie precedenti e nel caso di mancata partecipazione alla rilevazione.

Si ricorda, altresì, che la parziale o mancata partecipazione al censimento 
pone automaticamente le infrastrutture come classificate nel Gruppo B.

La classificazione sarà periodicamente pubblicata ed aggiornata sul `sito
internet dell’Agenzia <http://www.agid.gov.it>`_.

Ogni amministrazione affida le attività connesse al censimento del
proprio patrimonio ICT, garantendo la ricognizione dei dati richiesti, 
al “Responsabile per la Transizione Digitale (RTD)” o colui/lei che,
tra il personale dell'Amministrazione, la stessa indichi come Responsabile
del Censimento (ad esempio, nel caso in cui non sia stato ancora nominato
il RTD).

La rilevazione del Censimento del Patrimonio ICT della PA sarà svolta,
esclusivamente attraverso la procedura informatica assistita che guiderà
il RTD o il Responsabile del Censimento indicato dall’Amministrazione 
nella compilazione del “**questionario di rilevamento**”.

Ai sensi dell’articolo 4 della nuova Circolare AGID n. 1/2019, le 
amministrazioni sono tenute a trasmettere il Questionario entro 45 giorni 
solari dalla data di avvio della terza fase (15 luglio 2019).

Si ricorda che la mancata o parziale compilazione del “Questionario” 
entro i termini stabiliti, qualora non motivata, determina
la classificazione d’ufficio dell’amministrazione nel “Gruppo B”.

Successivamente alla conclusione del Censimento, AGID provvederà 
ad una **comunicazione finale** contenente la classificazione definitiva 
che conclude la procedura.  Nel caso che l’infrastruttura risulti 
candidabile all’utilizzo da parte di PSN e le amministrazioni abbiano 
manifestato interesse a candidare l’infrastruttura/e per l’utilizzo 
da parte di PSN, AGID avvierà la `procedura di verifica di effettiva idoneità <https://www.agid.gov.it/sites/default/files/repository_files/procedura_verifica_idoneita_infrastruttura_per_utilizzo_da_psn-agid.pdf>`_.

Il censimento si è concluso. Possono essere consultati  
`i risultati del censimento <https://www.agid.gov.it/it/agenzia/stampa-e-comunicazione/notizie/2020/02/20/cloud-pa-concluso-il-censimento-ict>`_


Modalità di esecuzione del Censimento
=====================================

Il questionario di rilevamento sarà accessibile **esclusivamente** 
mediante **autenticazione SPID** a partire dalla data di avvio della terza 
fase (15 luglio 2019), collegata al “Responsabile per la Transizione Digitale 
(RTD)” o colui/lei che, tra il personale dell’Amministrazione, la stessa 
indichi come Responsabile del Censimento (a esempio, nel caso che non sia 
stato ancora nominato il RTD).
L’inizio del questionario coincide con la prima sezione “Anagrafica” che 
contiene la richiesta di informazioni relative all’anagrafica dell’Ente, 
del RTD o del Responsabile del Censimento indicato dall'Amministrazione e 
dell’indirizzo PEC al quale si intende ricevere il link per l’accesso 
alla seconda parte del questionario.

La seconda parte del questionario contiene le seguenti ulteriori 5 sezioni (che
si aggiungono alla prima):

- Sezione 2 - **Organizzazione Ente**: contiene la richiesta di informazioni
  relative all’organizzazione interna dell’ICT dell’Ente, quali ad esempio,
  numero di sedi, numero di addetti ICT, modalità di gestione (interno/in
  cooperazione /full outsourcing);
- Sezione 3 - **Dotazione tecnologica dell’Ente**: contiene la richiesta di
  informazioni relative alla connettività e al patrimonio applicativo con
  indicazione di tecnologie di riferimento, servizi supportati, licenze, ecc.;
- Sezione 4 - **Dotazione tecnologica del Data Center**: contiene la richiesta di
  informazioni relative ai DC e sale server dell’Ente, quali: caratteristiche
  del DC e dei Server, quantità, caratteristiche sulla sicurezza, compliance
  alle norme, ecc.;
- Sezione 5 - **Cloud Computing**: contiene la richiesta di informazioni relative
  all’eventuale utilizzo dei servizi Cloud e sul livello di virtualizzazione;
- Sezione 6 - **Voci di Spesa**: contiene la richiesta di informazioni sui dati di
  spesa ICT relativi ai Data Center dell’Ente.


.. note:: Si fa presente che al termine della compilazione della Sezione 1
   “Anagrafica”, il RTD o il Responsabile del Censimento indicato dall'Amministrazione 
   riceverà all’indirizzo PEC da lui indicato, il link per l’accesso alla seconda 
   parte del questionario con le restanti sezioni del questionario di cui sopra.

Il Responsabile, quindi, riceverà la PEC avente ad oggetto:
“PARTECIPAZIONE AL CENSIMENTO DEL PATRIMONIO ICT DELLA PA AI SENSI DEL PIANO
TRIENNALE PER L’INFORMATICA DELLA PA 2019-2021” dall’indirizzo PEC
censimento.agid@pec.it che conterrà le istruzioni operative per accedere 
alla seconda parte con le restanti sezioni del Questionario descritte
sopra.

Al fine di fornire supporto alla compilazione, l’Agenzia per l’Italia Digitale
ha redatto una breve “Guida alla compilazione”, che l’Amministrazione può
consultare accedendo direttamente al questionario. 

L'Agenzia ha attivato un sistema di “trouble-ticketing” raggiungibile 
all’indirizzo: `<https://helpdeskcensimentoict.italia.it>`_ utilizzabile per:

- comunicare eventuali variazioni riguardanti il nominativo del Responsabile del Censimento / per la Transizione Digitale,
- ricevere assistenza, qualsiasi chiarimento o informazione sulla compilazione del Questionario,
- segnalare eventuali malfunzionamenti del sistema.

I dati raccolti saranno utilizzati per adempiere alle previsioni del Piano
Triennale 2019-2021, per gli altri fini istituzionali dell’Agenzia per 
l’Italia Digitale e per successivi trattamenti, esclusivamente per fini 
statistici da parte dei soggetti del Sistema statistico nazionale. 
Si ricorda che i dati personali richiesti per la partecipazione al 
Censimento sono trattati nel rispetto del **Regolamento (UE) 2016/679**.

Questi dati raccolti saranno, pertanto, rielaborati e pubblicati da AGID 
entro 180 giorni dalla pubblicazione della Circolare n. 01/2019, rendendo 
disponibile sul sito AGID una sintesi aggregata dei dati più indicativi 
risultanti dal Censimento, come risultato della linea di azione prevista 
nel Piano Triennale per l’Informatica della PA 2019-2021.

*Le istruzioni operative contenute nella presente pagina sono soggette ad aggiornamento*.

*Le amministrazioni devono, altresì, consultare periodicamente la presente pagina*.

Si ringrazia per la collaborazione.

Agenzia per l’Italia Digitale



Il censimento si è concluso. Possono essere consultati  
`i risultati del censimento <https://www.agid.gov.it/it/agenzia/stampa-e-comunicazione/notizie/2020/02/20/cloud-pa-concluso-il-censimento-ict>`_
